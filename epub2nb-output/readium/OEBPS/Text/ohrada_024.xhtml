<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ohrada-20</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ohrada-20" xml:lang="cs-CZ">
		<div class="Z-kladn--textový-r-meček">
			<p id="_idParaDest-18" class="MLP_uroven2_kapitola ParaOverride-1">18</p>
			<p class="MLP_text_bez1radku ParaOverride-1">Holubi, nasycení nakradeným obilím z&#160;polí za městem, brázdili vzduch nad uhelnými sklady, nad domem s&#160;bílou devatenáctkou na modré smaltované cedulce. Jako obvykle počátkem prázdnin míhaly se nad nimi černé pokřikující tečky&#160;– rorýsi na lovu. S&#160;širokými zobáky plnými kořisti slítali prudce k&#160;rozdrbaným hnízdům ve skulinách pod okapy a&#160;sytili ukřičená mláďata mouchami, motýly a&#160;drobnými brouky. Ptákům ohrada nevadila, vnímali ji jen jako obdélník narýsovaný vlasovými čarami. Ohrada byla záležitostí lidí.</p>
			<p class="MLP_text ParaOverride-1">Lidé řezali buková polena na špalíky. Všichni obyvatelé domu byli zaměstnáni v&#160;uhelných skladech. Pan Šlosar chodil po dvoře provázen psem Rolfem a&#160;radil nezkušeným dělníkům, jak si počínat, aby vykonali co nejvíc práce. Povzbuzoval je slovy: „S&#160;chutí do toho a&#160;půl je hotovo!“ Nebo: „Tak vidíte, jak vám to vodsejpá, za půl roku to budete umět.“ Po zřízení ohrady povýšil totiž z&#160;funkce vážného na vedoucího uhelných skladů a&#160;všechno tady řídil. Ve čtyři zahoukala siréna a&#160;stroje zmlkly. Lidé v&#160;montérkách pustili práci z&#160;rukou a&#160;šli se opláchnout. O&#160;půl páté zatroubilo z&#160;ulice auto, pan Šlosar otevřel stisknutím zeleného knoflíku venkovní bránu a&#160;nákladní auto vjelo do propustě vybudované před započetím karantény. Pan Šlosar zavřel první bránu a&#160;otevřel bránu vnitřní. Auto zastavilo uprostřed dvora. Z&#160;domu vyběhli lidé s&#160;hliníkovými nádobami a&#160;seřadili se do fronty k&#160;zadnímu čelu. Z&#160;kabiny vyskočil důstojník, práskl za sebou dveřmi, protáhl se a&#160;stoupl si tak, aby přehlédl celou řadu. Loni, při stavbě ohrady, započal na tomto místě svou kariéru&#160;– byl povýšen do hodnosti desátníka. Dnes už má na rameni hvězdu podporučíka. Řidič odklopil zadní čelo korby a&#160;vyštrachal se nahoru. Otevřel víka tří kovových várnic a&#160;ozbrojil se naběračkou; dvůr zaplnila vůně koprové omáčky a&#160;rozvařených brambor.</p>
			<p class="MLP_text ParaOverride-1">JUDr. Kamil Staněk se zavřel s&#160;jídlem v&#160;kabinetu; položil plechovou misku na psací stůl a&#160;zalovil v&#160;ní lžicí.</p>
			<p class="MLP_text ParaOverride-1">Tomáš vyměnil pokácený kaštan za ořech-papírák v&#160;zahradě. Byl to nízký strom s&#160;křehkými větvemi a&#160;ptáci v&#160;něm nehnízdili. V&#160;jeho koruně vyvstala Tomášovi v&#160;mysli dvě slova, dvě kategorie: KDYBY a&#160;AŽ&#160;– nezbytné předpoklady k&#160;boření světa, ke snění, KDYBY se týkalo ohrady&#160;– kdyby nebyla. AŽ mířilo do budoucna&#160;– až nebude. AŽ bylo nadějeplnější a&#160;Tomáš si je hýčkal, neboť si uvědomil, že KDYBY není. Kdyby, chyby.</p>
			<p class="MLP_text ParaOverride-1">AŽ taky není, není však vyloučeno, že bude. AŽ je ošidné…</p>
			<p class="MLP_text_bez1radku_-12-0- ParaOverride-1">Paní Staňková vyklopila obsah plechové misky na talíř a&#160;vzala si příbor, pustila rádio a&#160;usedla ke stolu. Při hudbě a&#160;jídle nemyslela na to, co slyší a&#160;co činí, myslela na své děti&#160;– co z&#160;nich bude. Jaké stopy na nich zanechá ohrada. Věděla zcela jistě, že jednoho dne bude zbourána, i&#160;když se daný stav věcí tvářil, jako by měl trvat navěky. Ani ve chvílích největší trudomyslnosti Anička Staňková nezapochybovala, že jednou ten přízrak skončí. Hudbu utrhli v&#160;půli taktu, časové znamení šestkrát píplo, jako by se nechumelilo, jako by tu nebyla ohrada převyšující dům&#160;– hrozivá, neproniknutelná. Jako by těch osmnáct nula nula na tomto místě bylo stejných, jako je šest hodin večer na celém devatenáctém poledníku. Po časovém znamení se vypulírovaný hlas pustil do předčítání o&#160;jednotně a&#160;společně hospodařících rolnících, chystajících se na žně. Samovazače jsou už připraveny, i&#160;provázků má být letos dostatek, na všechny snopy se dostane, ani zrno nepřijde nazmar. Paní Staňková vypnula rádio, rukama si podepřela bradu. Zaslechla praskot dozrávajícího pole v&#160;poledním slunci, ve dlani ucítila rozemnutý klas&#160;– píchavé osiny plev a&#160;oblá zrna. Svist kosy, ohýbaná záda, náruče padlého obilí…, Chvalkovice. Křik špačků, vůně vápna a&#160;kravěnců. Pak rovnoměrné řízy, padlé kmeny v&#160;sadu a&#160;babička na pařezu Královny Viktorie: Svině! Všecko pokáceli!</p>
			<p class="MLP_text ParaOverride-1">Anička Staňková věřila v&#160;trest boží. A&#160;viníkovi přála ten největší, jakého je Bůh schopen. Zhrozila se vlastních myšlenek, svého přání být u&#160;toho, vidět na vlastní oči trestající ruku. Toužila po pomstě, sama by se mstila, trestala by jako člověk&#160;– krutěji než Bůh, ten je spravedlivý. Za svého muže, za děti, za Josefa, za jeho otce. Za každodenní strach o&#160;své blízké, o&#160;jejich budoucnost, za každou vteřinu. Jenže kde je, kdo je ten viník?</p>
			<p class="MLP_text_bez1radku_-12-0- ParaOverride-1">Josef uviděl z&#160;okna Karin Bugelovou. Opřena o&#160;hrušku zaujatě sledovala Vaška Poklidného&#160;– kráčel po rukou. Josef zaúpěl, popadl trumpetu a&#160;prestissimo seběhl ze schodů. Od domovních dveří k&#160;hrušce se však vlekl grave. Vašek se zrovna vracel ke Karin, rudý v&#160;obličeji, žíly naběhlé, rukama kmital svižně, nohy mu trčely k&#160;obloze jak svíce.</p>
			<p class="MLP_text ParaOverride-1">„Je to zvláštní, vidět tě vzhůru nohama,“ řekl dívce pod hruškou.</p>
			<p class="MLP_text ParaOverride-1">„I&#160;já tě tak vidím,“ zapředla Karin a&#160;Josef odhalil v&#160;jejím vrnění amoroso. Jako by nebylo chvil za komínem, v&#160;nichž jí Josef vypověděl trumpetou všechno, co měl na srdci. Ona mu naslouchala, zatímco Vašek naháněl děvčata ze zdravotní školy. Co z&#160;toho zbylo? Ať táhne ke všem čertům, komediant, k&#160;svým plavovlasým andělům! Asi by táhl, kdyby mohl. Všichni tu byli zavřeni. Na střešní poklop pověsili zámek na dva západy a&#160;plaví andělé zůstali za ohradou. V&#160;maličkém obdélníkovém světě zůstala jediná dívka, pro niž stálo za to stavět se na hlavu. Kdyby to Josef dokázal, stál by na hlavě trvale, s&#160;kratšími přestávkami k&#160;jídlu. Copak je chůze na rukou vyznáním účinnějším než hudba? Copak si vyznání vytrubované do světa nenašlo cestu ke Karin Bugelové?</p>
			<p class="MLP_text ParaOverride-1">Vašek pokrčil nohy a&#160;saltem nazad se přepravil do polohy obvyklé. „Tak něco zatrub, trumpeto,“ řekl Josefovi, „ať je nějaká sranda.“ Jako by na ten povel čekal, jako by šlo o&#160;klání, jako by si mohl Karin přičarovat. Josef se rozkročil a&#160;přitiskl trubku ke rtům. Vyzkoušel klapky, vyfoukl pár bezvýznamných tónů a&#160;začal hrát. Sranda to nebyla. Bylo to nejtesknější blues, jaké kdy obdélníkový svět slyšel. Krásný smutek to byl, nářek bez slzí, lítost a&#160;touha. A&#160;pod tím, až úplně dole špetka naděje. Hruška sklopila větve, listy se zatřásly, ořech zavzdychal. Holubi se slétli z&#160;širokého okolí a&#160;posedali do trávy u&#160;trubačových nohou, rorýsi zanechali lovu a&#160;obletovali Josefa ve stále se zužujících kruzích, jejich mláďata vystrčila hlavy ze skulin pod okapy a&#160;naslouchala. Obyvatelé domu pozotvírali okna a&#160;tlačili se jeden přes druhého. Adamec procitl a&#160;připevnil si protézu jako ve svátek. I&#160;babička Františka přistoupila k&#160;oknu. Na obloze se objevil notně okopaný míč a&#160;zůstal viset ve vzduchu&#160;– očarován Josefovým blues porušil zákon předepsaný fyzikou. Ohrada se zachvěla, a&#160;kdyby byla z&#160;kamenů, na prach by se sesypala. Byla však z&#160;konstrukční oceli a&#160;vlnitého plechu, zabetonovaná a&#160;zakotvená hluboko v&#160;zemi.</p>
			<p class="MLP_text ParaOverride-1">Josef si utrhl trumpetu od úst, aby si nevyfoukl duši. Holubi se rozlétli na všechny strany, rorýsi vystřelili ke slunci, hruška se vzpřímila a&#160;ořech přestal vzdychat. Míč žuchl do pivovarské strouhy. Obyvatelé odstoupili od oken a&#160;babička nasedla do vlaku, který ji odvezl zpátečkou do dějů dávno minulých. Adamec mrskl protézou pod postel.</p>
			<p class="MLP_text ParaOverride-1">„Hele, a&#160;teď udělej stojku,“ řekla Karin Josefovi a&#160;srdečně se zasmála, neboť to byl vtip.</p>
			<p class="MLP_text ParaOverride-1">Josef praštil trubkou do trávy a&#160;nechal ji tam ležet. Molto prestissimo se přemístil ze zahrady do obývacího pokoje rodiny Staňkových, odklopil Kocha a&#160;Korselta a&#160;zaplakal do bílých a&#160;černých kláves.</p>
			<p class="MLP_text_bez1radku_-12-0- ParaOverride-1">Vlak unášel babičku do Vídně, navštívit dědečka Františka v&#160;lazaretu; byla válka, ta první. V&#160;proutěném košíku vezla tři šrůtky uzeného, tvarohové koláče, chleba, vajíčka a&#160;láhev slivovice, aby dědeček pookřál. Vezla i&#160;obrázek nahaté paní Staňkové, spokojeně se protahující na ovčí kožešině fotografa Blahýnky z&#160;města Boskovic. Dědeček svou dceru ještě neviděl, válka ne a&#160;ne skončit. Dali mu flintu a&#160;patrony, poslali ho do Ruska a&#160;poručili střílet lidi. Občas si vystřelil, aby ho nekárali; když je válka, střílet se musí. Aby někoho neporanil, střílel do stromů a&#160;chechtal se pod vousy, jak dřevaři po válce vylámou pile zuby.</p>
			<p class="MLP_text ParaOverride-1">„Kam to střílíš, mizero!“ zařval na něj lajtnant v&#160;zákopu. „Už tě pozoruju hodnou chvíli. S&#160;takovou válku nevyhrajem.“</p>
			<p class="MLP_text ParaOverride-1">„Poslušně hlásím, pane lajtnant, že se řídím šestým přikázáním božím,“ odpověděl dědeček a&#160;bylo mu jedno, kdo tu válku vyhraje, jenom aby už bylo po ní.</p>
			<p class="MLP_text ParaOverride-1">„Ve válce se budeš řídit mým přikázáním,“ řekl důstojník, „v&#160;noci jdeš na zvědy, pacholku, a&#160;když tě Rus nezastřelí, nechám tě svázat do kozelce, že zapomeneš otčenáš.“</p>
			<p class="MLP_text ParaOverride-1">Rus dědečka nezastřelil, ani Rakušané, ačkoli se činili. Nevěděli, že je to dědeček František, kdo se vrací z&#160;výzvěd; až do setmění ležel v&#160;kaluži, lilo jak z&#160;konve, a&#160;hřešil proti třetímu přikázání. Do vídeňského lazaretu ho přivezli se zápalem plic a&#160;revmatismem. Když se uzdravil, nechali si ho tam jako ošetřovatele.</p>
			<p class="MLP_text ParaOverride-1">„Už aby ta válka skončila,“ řekla babička na nádraží Františka Josefa ve Vídni, „brzo budou žně, doma je tě potřeba.“</p>
			<p class="MLP_text ParaOverride-1">„Co je mně vlastně do války,“ řekl dědeček a&#160;v&#160;dlani ucítil rozemnutý klas&#160;– pichlavé plevy a&#160;oblá zrna. Ukázal babičce Vídeň, koupil paní Staňkové mrkací pannu a&#160;strýci Františkovi boty o&#160;dvě čísla větší. Slivovice, kterou mu babička přivezla, si lokl zhluboka ve vlaku z&#160;Vídně na Moravu. Však se po žních zase vrátí, jestli to do té doby neskončí, a&#160;skončit by to mělo. Jenže ani po žních neměl dědeček na válku čas. Muselo se vymlátit, pak do toho přišlo vybírání brambor, řepa, orání…, a&#160;tak se zběh dědeček října dočkal na poli.</p>
			<p class="MLP_text ParaOverride-1">„Ohol si ty fousy, vypadáš jako Krakonoš,“ řekla mu babička Františka, když vypřahal. „Je po válce.“</p>
			<p class="MLP_text_bez1radku_-12-0- ParaOverride-1">Soudruh Bugel vystoupil po příkrých dřevěných schodech až nahoru, dvakrát otočil klíčem ve visacím zámku, zvedl plechový poklop a&#160;byl na střeše. Vložil malíčky do úst a&#160;pronikavě hvízdl. Plácání křídel, svist letek, holoubci bílí se slétli ze všech stran, posedali pánovi na ramena, na hlavu a&#160;rozpažené ruce, zasypali ho láskyplným vrkáním. Opozdilci posedali na antény, komíny a&#160;kominickou lávku, aby byli svému pánovi a&#160;ochránci co nejblíž.</p>
			<p class="MLP_text ParaOverride-1">Významný muž je soudruh Bugel, hlava plná starostí o&#160;blaho lidstva. Očekával, že lidé budou za svistu cirkulárek zpívat nadšené, optimistické písně; nikdo však nezpívá. Jak je to možné? Zpívat by měli, vždyť všechno mají: práci, dostatek jídla a&#160;šatstva, pětidenní pracovní týden. V&#160;každé domácnosti je lednička, pračka a&#160;televizor, děti fasují hračky, každou sobotu a&#160;neděli se promítají filmy. Nemají žádné starosti…, a&#160;přece nezpívají. Jak toho docílit, aby zpívali? Co podniknout? Učinit opatření! Ale jaké? S&#160;manželkou se už neradí, sám je dost chytrý; s&#160;ohradou mu taky nepomohla, dokonce byla proti a&#160;vynadala mu. Dostala za to z&#160;každé strany po jedné, až jí brejle upadly do omáčky.</p>
			<p class="MLP_text ParaOverride-1">Do háje zelenýho s&#160;babou, vykašlat se na lidstvo, teď je čas holubů. Svět soudruha Bugela se naplnil láskyplným vrkáním a&#160;nic jiného se tam už nevešlo.</p>
			<p class="MLP_text ParaOverride-1">Vtom se ozvala trubka. Zdola, ze zahrady&#160;– bolavá, bez nadšení. Žádná radost z&#160;vykonané práce, ani stopa po díkůvzdání za všechno, co soudruh Bugel pro své nejbližší spoluobčany vykonal. Holubi jako omámení opustili svého pána a&#160;slétli dolů, posedali do trávy. Zrazený i&#160;těmi nejbližšími se soudruh Bugel zaposlouchal do Josefova teskného blues. Bylo to krásné… Jenom jestli to nebylo nezdravě pesimistické? Dekadentní, ne-li dokonce nihilistické? Ano, smutek v&#160;tom byl, nic než smutek, a&#160;to přece nejde! Nejen smutek, úplně dole, až na dně, zasuté pod sametovými tóny zaslechl soudruh Bugel cosi jiného, krajně podezřelého, a&#160;zdá se, že dokonce navýsost nebezpečného&#160;– špetka naděje.</p>
			<p class="MLP_text ParaOverride-1">Pak se na obloze nad tržnicí zjevil nevídaný úkaz. Okopaný gumový míč, do takových kopou Cikáni, vyletěl vzhůru a&#160;zůstal viset ve vzduchu, jako by ho někdo hřebíkem přibil na oblohu. Nebyl to meteorologický balón, sloužící vědeckým účelům, ani balónek uprchlý z&#160;pouti. Byla to docela obyčejná mičuda, ukradená v&#160;oddělení hraček obchodního domu Průkopník, kýmsi vykopnutá a&#160;vzdorující přírodním zákonům. Tohle si dosud nikdo nedovolil. Naštěstí netrval úkaz dlouho, jakmile skončilo vytrubování, zmizel míč z&#160;oblohy; až sem na střechu dolehlo šplouchnutí, pád míče do pivovarské strouhy. Vlastně se nic nestalo.</p>
			<p class="MLP_text_bez1radku_-12-0- ParaOverride-1">Ohrada zbavila paní Poklidnou života. Oddělila ji ode všeho, proč stálo za to pobývat na světě, od všeho, co ji činilo paní Poklidnou: od parků rozkvetlých a&#160;výkladních skříní, od kaváren s&#160;měkkými boxy a&#160;mramorovými deskami stolků, od baru Orient; od řady rozmanitých postelí, lůžek a&#160;gaučů, patřících bubeníkům, důstojníkům i&#160;vojínům, úředníkům technickým i&#160;administrativním&#160;– mužům svobodným, ženatým i&#160;rozvedeným, starším i&#160;docela mladým… Ohrada zavřela paní Poklidnou, její neklidné tělo, div jí nezabila duši. Jedinou rozkoší jí byla sprcha&#160;– tenounké horké bičíky šlehající tělo, oblaka páry se srážejí na stropě, hrubý kartáč týrá pokožku k&#160;slastnému usykávání. Sprcha&#160;– jediná chvíle ve dni paní Poklidné, která má cenu. Skrápěné tělo&#160;– vzpomínka na milování. Teď by měl vejít a&#160;těsně se k&#160;ní přimknout. Ale kdo by měl vejít a&#160;pomilovat se s&#160;ní tady v&#160;koupelně?</p>
			<p class="MLP_text ParaOverride-1">„Pojď mi umýt záda!“ zavolala. Bezvýsledně.</p>
			<p class="MLP_text ParaOverride-1">Nad sportovní rubrikou novin se tvářil, že neslyší. Paní Poklidná zastavila horkou vodu a&#160;naplno otočila kohout se studenou; zasyčelo to jako na rozžhaveném kovu, ale žár uvnitř neuhasilo. Vyždímala si spěšně vlasy do ručníku, udělala pár mokrých ťápanců v&#160;předsíni, vyrvala noviny z&#160;mužových rukou a&#160;povalila ho na zem. Nebránil se. Ačkoliv se po příhodě s&#160;bubeníkem rozhodl, že se svou ženou nebude spát, a&#160;z&#160;ložnice se přestěhoval na gauč v&#160;obývacím pokoji, tohle přepadení uvítal. Neprojevil však zbla iniciativy. Byl to tělesný úkon bez invence a&#160;zvláštního potěšení. Šrám, který mu způsobila, se nehojil.</p>
			<p class="MLP_text ParaOverride-1">Když se vrátil z&#160;koupelny, ležela ještě naznak s&#160;přivřenýma očima. Pan Poklidný pokrčil rameny, sedl si do křesla a&#160;sáhl po novinách. Vyskočila z&#160;koberce, vyrvala mu papír z&#160;rukou, zmačkala v&#160;kouli a&#160;tou po něm vztekle mrštila.</p>
			<p class="MLP_text ParaOverride-1">„Impotente, impotente!“ křičela na něj, nedbajíc otevřených oken. Nechápavě se na ni díval. Beze slova zvedl papírovou kouli a&#160;znovu z&#160;ní udělal noviny. Měl rozečtenou reportáž z&#160;fotbalového utkání Baníku se Slovanem.</p>
			<p class="MLP_text ParaOverride-1">Zakvílela neartikulovaně a&#160;práskla za sebou dveřmi. V&#160;ložnici na sebe naházela šaty, v&#160;kuchyni sebrala skoro plnou láhev rumu z&#160;dobrých časů a&#160;seběhla po schodech až dolů, do sklepa.</p>
			<p class="MLP_text ParaOverride-1">Paní Poklidná neběžela za Adamcem do jeho kutlochu proto, že jí chyběl společník, s&#160;nímž by vypila láhev. Napadlo ji, že by mohla s&#160;věčně žíznivým opilcem uzavřít oboustranně prospěšný obchod.</p>
		</div>
</body>
</html>