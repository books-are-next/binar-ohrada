<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ohrada-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ohrada-3" xml:lang="cs-CZ">
		<div class="Z-kladn--textový-r-meček">
			<p id="_idParaDest-1" class="MLP_uroven2_kapitola ParaOverride-1">1</p>
			<p class="MLP_text_bez1radku ParaOverride-1">Máňa byla ve vile na kopci dvoumetrovou součástí rodiny, určenou k&#160;rozšmajdávání bot JUDr. Kamila Staňka, k&#160;žehlení, k&#160;praní, k&#160;zašívání, ke škrabání brambor, k&#160;mytí nádobí a&#160;tak. Dostavila se z&#160;Chvalkovic, aby poznala svět a&#160;že se ve městě třeba spíš vdá; aby paní Staňková nebyla na všechno sama, když má Tomáše Tomáška s&#160;trojkolkou a&#160;tu vilu na patro, nemluvě o&#160;zahradě. Ve Chvalkovicích by se Máňa určitě nevdala, kdo by si vzal tak velkou holku z&#160;chaloupky. Říkali, že má něco se žlázama, se štítnou, ta je prý na vzrůst.</p>
			<p class="MLP_text ParaOverride-1">„Máňo, stlašně mě stlaš,“ žadonil Tomášek; na „r“ byl ještě krátký. Máňa si obula jezdecké holínky, oblékla gumový plášť, na hlavu si nahňácala koudel a&#160;posadila klak, který měl JUDr. Staněk jenom na ženění.</p>
			<p class="MLP_text ParaOverride-1">„Húúú,“ dělala Máňa a&#160;Tomášek se stlašně bál, až se rozkoší zalykal.</p>
			<p class="MLP_text ParaOverride-1">Jednou takhle vyděsila holiče, který chodil každou sobotu odpoledne do vily zušlechťovat doktora Staňka&#160;– aby advokát zvučného jména nemusel do veřejné oficíny s&#160;prezervativy a&#160;pomádami v&#160;zasklené skříni. Když holič zjistil, že je to jenom Máňa s&#160;koudelí na hlavě a&#160;v&#160;jezdeckých holínkách svého zaměstnavatele, řekl: „Máňo, s&#160;takovou se nikdy nevdáte…“ A&#160;zálibně se zahleděl na holínky. Takové boty kdyby měl, všichni holiči by mu je záviděli. Chodil by v&#160;nich po náměstí a&#160;vrzal. Kde máš koně! volali by za ním. V&#160;prdeli, řekl by jim zcela jasně a&#160;odvrzal do hospody U&#160;Chmelové šišky na desítku. Jenže takové holínky nikdy mít nebude, protože má ženu samodruhou a&#160;dceru Karin, narozenou za války. Měl jí dát jiné jméno, mohla se jmenovat Ivanka nebo Nataša, to by se dneska vyplatilo. Dal jí však německé jméno Karin, a&#160;stejně to nebylo nic platné, ten krámek na Ostrožné dostal po Taussigovi Kučera.</p>
			<p class="MLP_text ParaOverride-1">Taky tam u&#160;vily na kopci, v&#160;zahradě s&#160;živým plotem, byla louže s&#160;lekníny a&#160;se zlatou rybkou, nad louží besídka celá bílá, jako stvořená k&#160;pití slivovice. Dodával ji dědeček František z&#160;Chvalkovic a&#160;pili ji JUDr.&#160;Kamil Staněk, advokát, s&#160;PhDr.&#160;Janem Peřinou, gymnaziálním profesorem češtiny a&#160;angličtiny, válečným letcem. Pili ji v&#160;neděli odpoledne, po holoubátkách, a&#160;seděli tam sami.</p>
			<p class="MLP_text ParaOverride-1">Skamarádili se už v&#160;dětství, studovali spolu v&#160;Praze, a&#160;teď se ocitli v&#160;době&#160;– zdá se&#160;– příznivé, o&#160;čemž svědčí vila, zlatá ryba, besídka, slivovice a&#160;holoubátka. Ten holič se jmenuje Bugel.</p>
			<p class="MLP_text ParaOverride-1">Tak nevím, tam, nebo tam? říkával si opilec Adamec na křižovatkách, a&#160;říká si to dodnes, aniž by očekával odpověď. Kam se vydá a&#160;kudy, je zcela lhostejné, vždyť v&#160;tomhle městě je hospod habaděj; to ví i&#160;Máňa, a&#160;ta do hospod nechodívá. Jenom jednou si je prošla všechny a&#160;způsobila vichřici, jež k&#160;smrti vyděsila opilce Adamce. Neboť šla cílevědomě za svým.</p>
			<p class="MLP_text ParaOverride-1">Dneska má Adamec jednu ruku uříznutou v&#160;zápěstí cirkulárkou uhelných skladů; místo ní dostal důchod a&#160;od nemocenské pojišťovny protézu s&#160;černou koženou rukavičkou. Je to výhodnější, než kdyby měl ruce obě: k&#160;napití mu jedna stačí. A&#160;bez té druhé nemusí pracovat.</p>
		</div>
</body>
</html>