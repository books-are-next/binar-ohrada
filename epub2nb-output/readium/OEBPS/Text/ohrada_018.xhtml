<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ohrada-14</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ohrada-14" xml:lang="cs-CZ">
		<div class="Z-kladn--textový-r-meček">
			<p id="_idParaDest-12" class="MLP_uroven2_kapitola ParaOverride-1">12</p>
			<p class="MLP_text_bez1radku ParaOverride-1">V&#160;tom roce, kdy vyhodili Josefa Peřinu z&#160;jedenáctiletky, uhnal si Klement Dolejš, manžel Máni od Staňků, silikózu na Dole Petr Bezruč. Dostal vyznamenání ze žlutého kovu za pracovní zásluhy a&#160;k&#160;tomu diplom v&#160;červené rouře; lékařská komise mu vyměřila invalidní důchod, ředitel šachty mu osobně potřásl rukou, poděkoval za zásluhy o&#160;výstavbu socialismu a&#160;s&#160;přáním mnoha úspěchů v&#160;dalším invalidním životě ho propustil.</p>
			<p class="MLP_text ParaOverride-1">Pokud byl JUDr. Kamil Staněk úspěšným advokátem, míval konexe mezi významnými lidmi nejen ve městě a&#160;okolí, nýbrž v&#160;celé republice. Jakmile se však stal účetním v&#160;Továrně na oplatky, jediné, co dokázal zařídit, byla práce s&#160;lopatou v&#160;kotelně pro invalidního důchodce Klementa Dolejše, aby s&#160;Máňou netrpěli nouzí. A&#160;protože bez konexí nelze fungovat, zůstalo na paní Staňkové, aby nějaké opatřila. Její styky byly jiného druhu; ne tak vysoké, zato trvanlivější. Paní Staňková je pečlivě pěstovala, každodenně okopávala, hnojila a&#160;zalévala: ochotně opatřila žádané zboží z&#160;jiného oddělení obchodního domu, zasadila semínko a&#160;naděje na protislužbu vykvetla. Díky jejím stykům léčila se Máňa Dolejšová u&#160;samotného primáře gynekologického oddělení okresní nemocnice. Aby však ovlivnila rozhodnutí o&#160;Josefovu vyloučení ze školy, na to její konexe nestačily. Manželka ředitele jedenáctiletky jí sice byla také zavázána, odnášela si čas od času z&#160;oddělení sklo-porcelán obchodního domu Průkopník nedostatkové punčochy s&#160;černým švem i&#160;patou, při nejlepší vůli se však s&#160;Josefovým případem nedalo nic dělat. Ani soudruh Bugel, i&#160;kdyby zrovna neležel v&#160;nemocnici po menším kolapsu, by s&#160;tím nepohnul. Příkaz k&#160;Josefovu vyloučení přišel shora.</p>
			<p class="MLP_text ParaOverride-1">Styky paní Staňkové dopomohly Josefovi alespoň k&#160;nevalně placenému zaměstnání mezi slušnými a&#160;inteligentními lidmi ve Výzkumném ústavu veterinárním. Vůči zvířatům neměl Josef zásadní výhrady a&#160;někde musel být zaměstnán. Aby ho nezavřeli pro příživnictví. Třeba se jednou stane veterinárním lékařem s&#160;ušlechtilou zálibou v&#160;hudbě. V&#160;pondělí ráno stanul před tváří MVDr.&#160;Luďka Poláčka, přednosty oddělení diagnostického, byl proveden ústavem a&#160;seznámen se svou pracovní náplní. Na pitevně se mu zhoupla podlaha pod nohama a&#160;počáteční odhodlání začalo couvat. Páchlo to tam nelibě, rozřezané kadávery se válely v&#160;hliníkových nádobách zvaných lodny, oždibovány mouchami.</p>
			<p class="MLP_text ParaOverride-1">„Budeš mi asistovat při pitvách,“ sdělil doktor Poláček nadšeně. „Je to tuze zajímavá práce a&#160;moc se na ní nedá pokazit. Větší kusy&#160;– krávy, prasata, koně a&#160;slony&#160;– budeme pitvat na pohodnici. Na smrad si zvykneš, každý si na smrad zvykne.“</p>
			<p class="MLP_text ParaOverride-1">„Ano,“ řekl Josef a&#160;snídaně mu putovala zažívacím traktem opačným směrem.</p>
			<p class="MLP_text ParaOverride-1">Do jeho pestré pracovní náplně patřilo ještě brousit nože a&#160;skal­pely, krmit pokusná morčata, bílé myši a&#160;křečky a&#160;po pokusech je utrácet, pečovat o&#160;patnáct káčat nakažených salmonelózou, uklízet na pitevně a&#160;v&#160;jednom kuse si mýt ruce v&#160;růžovém dezinfekčním roztoku. To vše za šest set korun měsíčně, příplatek za infekční prostředí včetně.</p>
			<p class="MLP_text ParaOverride-1">„A&#160;teď plav nakosit morčatům trávu, potřebujou vitamíny,“ zakončil vyhlídkovou procházku ústavem doktor Poláček. „Kosa je v&#160;kotcích i&#160;s&#160;brouskem a&#160;tráva je to zelený, co roste v&#160;zahradě.“</p>
			<p class="MLP_text ParaOverride-1">Před polednem našel přednosta diagnostického oddělení svého nového asistenta uprostřed zváleného pažitu. Kosa ležela na zemi a&#160;Josef vkleče trhal rukama trávu pro zvířátka.</p>
			<p class="MLP_text ParaOverride-1">„Takhle se to nedělá,“ prohlásil veterinář a&#160;vzal si do hlavy, že naučí pianistu Josefa vládnout kosou. Po dvou minutách zanechal pedagogiky a&#160;odběhl si ošetřit holeň, proťatou tři centimetry nad kotníkem.</p>
			<p class="MLP_text ParaOverride-1">Josefovi se nedala upřít snaha vykonávat přikázané úkoly co nejsvědomitěji; každému však není dáno. Po třech dnech působení ve Výzkumném ústavu veterinárním bylo mu jasné, že se nikdy nestane veterinárním lékařem s&#160;ušlechtilou zálibou v&#160;hudbě. Nedokázal utrácet zvířata po pokusech. Jím nabroušené nože byly tupější než předtím a&#160;morčata strádala hladem. Doktor Poláček v&#160;hospodě U&#160;Chmelové šišky nad každodenním rumem vyprávěl štamgastům o&#160;kouscích svého nového pomocníka neuvěřitelné zkazky.</p>
			<p class="MLP_text ParaOverride-1">Jednoho dne se Josefovým bezděčným přičiněním podařilo salmonelózou nakaženým káčatům proklouznout nezavřenými vrátky do ulic okresního města. Okamžitě byl vyhlášen poplach, obyvatelstvo bylo varováno místním rozhlasem, Sbor národní bezpečnosti i&#160;požárníci procházeli ulicemi a&#160;vábili nakažená ptáčata úpěnlivým: kač, kač!</p>
			<p class="MLP_text ParaOverride-1">Toho dne usedl Josef ke klavíru a&#160;v&#160;horečném tempu zkomponoval hudební výkřik nazvaný Kadávery a&#160;káčata. Toho dne odmítl oběd, svačinu i&#160;večeři.</p>
			<p class="MLP_text_-0-12- ParaOverride-1">Nedlouho poté se na dveřích baru Orient objevila výrazná cedule s&#160;nápisem:</p>
			<p class="MLP_text_uprostred ParaOverride-1">PŘIJMEME 1&#160;BUBENÍKA A&#160;1&#160;PIANISTU <br/>za výhodných platových podmínek <br/>NÁSTUP IHNED!</p>
			<p class="MLP_text_-12-0- ParaOverride-1">Tímto způsobem se Josef Peřina stal profesionálním pianistou a&#160;naplnil tak&#160;– ne zrovna ideálně&#160;– svůj dětský sen.</p>
			<p class="MLP_text_bez1radku_-12-0- ParaOverride-1">I&#160;přesto, že byla Tatra 111 v&#160;naprostém pořádku a&#160;způsobilá odvážet hlínu zpod bagru na skládku, vzal si pan Poklidný volno a&#160;vyrazil k&#160;domovu: brouček jakýsi vrtal v&#160;mozku. V&#160;předtuše zlého otevřel dveře do ložnice a&#160;zjistil, že manželská postel není rozestlána. Ručičky hodinek se překrývaly a&#160;mířily vzhůru. Vtrhl do kamrlíku za kuchyní a&#160;rozsvítil. Na podlaze se válely mužské šaty s&#160;ženskými v&#160;jednom chumlu, dva páry očí zamžouraly v&#160;nenadálém světle a&#160;překvapeně zíraly na pana Poklidného.</p>
			<p class="MLP_text ParaOverride-1">„Co tu děláš?“ vysoukal ze sebe Vašek.</p>
			<p class="MLP_text ParaOverride-1">„Kde je máma?“ procedil mezi sevřenými řezáky pan Poklidný.</p>
			<p class="MLP_text ParaOverride-1">Přítomnost světlovlasého stvoření v&#160;synově posteli zcela pominul.</p>
			<p class="MLP_text_-0-12- ParaOverride-1">„Pšt,“ udělal Vašek, „pojďme do kuchyně.“ Vysoukal se zpod pokrývky a&#160;natáhl si červené trenýrky. V&#160;kuchyni sáhl do kredence mezi hrníčky a&#160;podal otci sáček od mouky. Na pomačkaném papíru bylo napsáno:</p>
			<p class="MLP_text_uprostred ParaOverride-1">ODEŠLA JSEM ZA ŠTĚSTÍM. SBOHEM.</p>
			<p class="MLP_text_-12-0- ParaOverride-1">Pan Poklidný si sedl v&#160;kuchyni ke stolu, papír položil na kostkovaný ubrus plný drobečků a&#160;hranou dlaně rovnal sáček od mouky. Jako by chtěl ta slova vyhladit.</p>
			<p class="MLP_text ParaOverride-1">„Ta kurva!“ zařval znenadání, nedbaje nočního klidu, přistoupil ke kredenci a&#160;pěstí rozbil sklo. Popadl první hrnek a&#160;praštil jím o&#160;podlahu; uklidnil se až při nádobách z&#160;plechu.</p>
			<p class="MLP_text ParaOverride-1">Obyvatelé domu, vyburcovaní ze spánku, se shromáždili na chodbě a&#160;tiše rokovali, mají-li zasáhnout a&#160;jak. Žádný z&#160;přítomných mužů neměl zamák chuti předvádět svou odvahu. Když se pak dveře u&#160;Poklidných otevřely, hlouček se rozprchl; zmizeli za dveřmi svých příbytků a&#160;špehýrkami sledovali, jak Vašek vleče za ruku po schodech dolů neznámou dívku.</p>
			<p class="MLP_text ParaOverride-1">Zběsilost pominula. Pan Poklidný si nacpal dýmku, kouřil zvolna, pak se zvedl a&#160;zamířil k&#160;baru Orient.</p>
			<p class="MLP_text ParaOverride-1">Nepohodlné sedátko za třpytivou soupravou bicích nástrojů bylo prázdné. Plešatý houslista obcházel stoly, klarinetista melancholicky olizoval plátek a&#160;hráč na basu usnul vstoje. U&#160;klavíru seděl povědomý tlustý kluk s&#160;očima v&#160;notách: Josef Peřina přivykal lehké múze. Pan Poklidný si sedl do boxu pod klavírem, objednal sklenku vodky a&#160;vyčkával, kdy se vrátí bubeník ze záchodu. Nevracel se… O&#160;pauze mezi tangem a&#160;walzem se dal do řeči s&#160;pianistou, v&#160;němž poznal Josefa z&#160;jejich domu. Ten mu sdělil, že bubeník&#160;– aniž by dal řádnou výpověď&#160;– zmizel z&#160;města.</p>
			<p class="MLP_text ParaOverride-1">O&#160;pravém stavu věcí zpravil pana Poklidného opilec Adamec pod podmínkou, že mu bude zaplaceno pět piv dvanáctek v&#160;hospodě U&#160;Chmelové šišky zítra dopoledne, ale ještě líp hned teď v&#160;noci na křižovatce ulic Nákladní a&#160;Švermovy. Z&#160;okna restaurace na Východním nádraží totiž zahlédl bubeníka, paní Poklidnou, dva kufry a&#160;pak už jen světýlka odjíždějícího vlaku.</p>
			<p class="MLP_text ParaOverride-1">V&#160;první chvíli napadlo pana Poklidného rozběhnout se k&#160;Východnímu nádraží a&#160;naskočit do vlaku příštího. Vrátil se však domů, rozžhavil dýmku doběla a&#160;hlavu složil v&#160;dlaních.&#160;– Pak rázně vstal, vyklepal dýmku a&#160;nařídil si na ráno budík. Před šestou nastartuje Tatru 111 a&#160;přistaví ji pod bagr. Ještě dva roky, pak začne stavět domek pro dva chlapy.</p>
		</div>
</body>
</html>