<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ohrada-9</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ohrada-9" xml:lang="cs-CZ">
		<div class="Z-kladn--textový-r-meček">
			<p id="_idParaDest-7" class="MLP_uroven2_kapitola ParaOverride-1">7</p>
			<p class="MLP_text_bez1radku ParaOverride-1">„Tak nevím,“ řekl opilec Adamec na křižovatce, „tam, nebo jinam?“ Zůstal bezradně stát. Lidé chodili kolem, jako obvykle mu nikdo neporadil, měli svých starostí dost: jak uživit rodinu, kam za zábavou, co s&#160;tímto dnem. A&#160;co je to za dobu, která nastala. Jaká bude, co přinese zítřek a&#160;pozítří? A&#160;ještě&#160;– zvolili správně? Rozhodli se rozumně v&#160;téhle pohnuté době? Tam, nebo jinam? Jenže jinam to už nešlo. Většina se nechala vléci se stádem, berana v&#160;čele si pořádně neprohlédla.&#160;– Kdo by se zabýval ožralou Adamcem! Bugel? Kdo jiný! Samozřejmě, významný činitel, vedoucí podniku služeb. Soudruh Bugel.</p>
			<p class="MLP_text ParaOverride-1">„Jak to, že to nevíte!“ zahartusil na zkoprnělého Adamce. „Se mnou půjdete, člověče. Vždyť je to ostuda, jak žijete. Jako dobytek! Všímám si vás hezky dlouho. Jste vůbec někde zaměstnanej?“</p>
			<p class="MLP_text ParaOverride-1">Opilec udiveně zamžoural. Zahleděl se na Bugela dlouze a&#160;vyčítavě, jako na někoho, kdo kazí pravidla hry. A&#160;pak mu zcela srozumitelně odpověděl: „Polib si prdel!“</p>
			<p class="MLP_text ParaOverride-1">„Však já ti to vysvětlím, kamaráde,“ řekl soudruh Bugel, „teď zrovna nemám čas párat se s&#160;ožralou, ale pořádek s&#160;tebou uděláme. Když to nedokázali buržousti, dokážeme to my. Zapamatuj si, že se jmenuju Bugel.“</p>
			<p class="MLP_text ParaOverride-1">Adamec zamířil ke Chmelové šišce. Noc trávil jako obvykle v&#160;garážích uhelných skladů, v&#160;kabině amerického nákladního automobilu Ford-Unrra. Soudruh Bugel však nemluvil do větru. Z&#160;hlubokého spánku opilců byl Adamec probuzen rukou zákona, nyní nazývanou „tvrdá pěst dělnické třídy“. Vyvlekla ho na vzduch a&#160;sdělila nepříjemnou novinu: „Ode dneška jste dělník, občane! Víte, co to znamená? Když nebudete pracovat, tak vás zavřem.“</p>
			<p class="MLP_text ParaOverride-1">„Co jsem udělal, pane policajt, vždyť jsem nic neukradl?“</p>
			<p class="MLP_text ParaOverride-1">„Nejsem žádnej policajt, ale orgán, pamatujte si to! A&#160;podle novýho zákona, kdo není zaměstnanej, ten je příživník a&#160;toho šoupnem do basy,“ vysvětlil mu stručně a&#160;jasně, „a&#160;když se vám tady tak líbí, budete makat v&#160;uhelnejch skladech.“</p>
			<p class="MLP_text ParaOverride-1">Od toho dne řezal opilec Adamec osm hodin denně buková polena a&#160;špalíky, skládal uhlí z&#160;aut na hromady a&#160;z&#160;hromad nakládal na auta, poslušen pokynů pana Šlosara. Svačil tlačenku s&#160;cibulí a&#160;opíjel se za vlastní vydělané peníze. Večer uléhal ve sklepním bytě domu, který sousedí s&#160;uhelnými sklady. Sehnal si rozvrzanou postel a&#160;docela slušný vyhozený slamník.</p>
			<p class="MLP_text_bez1radku_-12-0- ParaOverride-1">„Za mnou!“ zavelel Petr Staněk svému houfci a&#160;rozběhl se k&#160;dřevěné ohradě městské tržnice. Byla vyšší než vyšší muž. Přehodil i&#160;kopací míč na druhou stranu, zavěsil se, vzepřel a&#160;zdolal překážku, jak se sluší. Ivan a&#160;Igor Bugelovi následovali jeho příkladu, ostatní členové gangu zvolili cestu pohodlnější, zdaleka ne tak elegantní: Přeběhli ohradu a&#160;vnikli dovnitř otevřenými vraty. Před válkou byla tržnice továrnou na šicí stroje, za války továrnou na kulomety a&#160;po válce vybombardovaným zbořeništěm s&#160;jednou zachovanou halou. Když odklidili trosky, měli tržnici rozlehlejší, než bylo zapotřebí – betonová plocha s&#160;dřevěnými kozami a&#160;prkny, stánky a&#160;slunečníky. Trávníkem porostlé prostranství vlevo končilo pivovarskou strouhou. Zrána a&#160;dopoledne patřila tržnice trhu, odpoledne se jí zmocnili kluci, občas pronásledovaní liknavým hlídačem. Vrata zůstávala dokořán až do setmění.</p>
			<p class="MLP_text ParaOverride-1">Hřiště v&#160;tržnici mělo dva nedostatky: posouvatelné branky z&#160;nepotřebných svršků hráčů a&#160;strouhu místo lajny. Branky zmenšované lstivými brankáři byly zdrojem svárů a&#160;míč ve strouze dokázal přerušit zápas v&#160;nejnapínavějším okamžiku. Petr Staněk se pro něj vrhal nejčastěji, neboť to byl jeho majetek a&#160;brouzdání ve strouze ho bavilo. Musel dohnat míč, dřív než zmizí v&#160;rouře pod Švermovou (dříve Pekařskou) ulicí. Ověšen šlahouny vodních rostlin s&#160;bílými kvítky se vítězoslavně vracel s&#160;předmětem pro hru nezbytným.</p>
			<p class="MLP_text ParaOverride-1">Ivan a&#160;Igor Bugelovi museli hrát ve stejném družstvu, aby si je hráči obou stran nepletli. Byli si podobni jako boty jednoho páru, chodili stejně oblečeni, pokřikovali stejným hlasem a&#160;stávalo se, že v&#160;tutéž chvíli pronesli tutéž větu. Ačkoliv byl Ivan o&#160;dvě minuty starší, nijak ho to nepoznamenalo.</p>
			<p class="MLP_text ParaOverride-1">Postrachem hráčů byli bratři Leškové, s&#160;nimiž se při nejlepší vůli nedalo hrát. Bylo jich pět a&#160;žádný nedokázal pochopit, v&#160;čem spočívá podstata kopané a&#160;k&#160;čemu směřuje úsilí všech hráčů. A&#160;ještě k&#160;tomu byli jednotni. Kdykoli se některý z&#160;nich zmocnil míče, popadl ho a&#160;svolal své bratry. Míč podal nejstaršímu, Štefanovi&#160;– ten kopal první. Po něm Ján, Šándor, Emil a&#160;nakonec nejmladší Miško. Ani význam branek nepochopili, pokoušeli se dokopnout co nejvýš a&#160;co nejdál. Nedostižnou metou jim bylo překopnutí pivovarského komínu, vzdáleného dobrých sto metrů od tržnice. Není divu, že jakmile se objevily jejich umouněné tváře v&#160;tržnici, Petr chytil míč a&#160;upaloval s&#160;ním na dvůr uhelných skladů, kam si snědé tváře za bílého dne netroufly, neboť se obávaly pana Šlosara. Ten vyháněl ze dvora i&#160;Petrův houfec, při rasových konfliktech se však vždy zastal svého plemene. I&#160;když byli Petrovi muži početnější,&#160;srdnatým a&#160;svorným Cikánům se raději na odpor nestavěli. V&#160;bezpečí uhelných skladů si posedali na dříví u&#160;plotu a&#160;jali se tupit nepřítele:</p>
			<p class="MLP_verse_-I-_-12-12- ParaOverride-1">Cikán Leško ukrad placku<br/>a&#160;Cikánka lísk mu facku<br/>Placka spadla zrovna<br/>do velkého hovna<br/>Cikáni se dožrali<br/>i&#160;s&#160;hovnem ju sežrali</p>
			<p class="MLP_text ParaOverride-1">Pět sourozenců Leškových sedělo na ohradě tržnice a&#160;se zájmem naslouchalo potupnému říkadlu; svítili zuby a&#160;pěstmi ukazovali významně na bradu. Než je hlídač smetl koštětem. Proběhli tržnicí a&#160;horní brankou v&#160;plotě z&#160;železných tyčí, zakončených bodci, zmizeli ve svých končinách, v&#160;ulicích s&#160;otlučenou omítkou, v&#160;domovních vchodech s&#160;vyvrácenými dveřmi. Jednoho dne přijdou do tržnice s&#160;vlastním míčem a&#160;nejstarší Štefan překopne pivovarský komín. Jednoho dne těm bílým ukážou, jak se hraje fotbal!</p>
			<p class="MLP_text_bez1radku_-12-0- ParaOverride-1">Copak je možné vyznat se v&#160;doktoru Staňkovi? Zavřel se ve čtyřech zdech své hlavy a&#160;nevystrčil odsud nos, jako by venku neustále pršelo cosi ošklivého&#160;– špatné zprávy, chcíplé kočky, hovna s&#160;háčky. Sbírku módních klobouků vyšlých z&#160;módy zavřel ve skříni a&#160;na hlavu si narazil hnědou rádionku, stejnokroj všech, neboť nenápadnost se stala povinností. Když přišel domů z&#160;účtárny Továrny na oplatky&#160;– a&#160;přicházíval dosti pozdě, s&#160;aktovkou plnou aktů (zpočátku proto, že nebyl v&#160;účetnictví zběhlý a&#160;uloženou práci v&#160;kanceláři nestihl, později si ji nosil domů, neboť účetnictví propadl jako droze, napomáhající mu protlouci se dnem)&#160;–, pobýval v&#160;kamrlíku za kuchyní; říkal mu kabinet. Měl tam psací stůl a&#160;na něm mramorovou Spravedlnost, na zdi brokovnici vykládanou perletí. Obraz JUDr. Kamila Staňka seniora s&#160;uloveným kancem se do kamrlíku za kuchyní nevešel a&#160;kdekoli v&#160;bytě by mohl provokovat náhodné či záměrné návštěvníky; zabalený v&#160;prostěradlech a&#160;převázaný prádelní šňůrou musel na půdu. V&#160;kabinetu byly knihy vesměs právnické, ve funkci lapačů prachu, ale i&#160;používané knihy odborné o&#160;účtování a&#160;o&#160;jakémsi „chozrasčotu“. Jednou si doktor Staněk přinesl tři brožury s&#160;nadpisem LIDOVÉ KURSY RUŠTINY. Rodině se nepřiznal, knihy uložil k&#160;právu. Než by se prokousával cizokrajnými znaky v&#160;cyrilice, zkoušel rozvázat uzel na šátku Spravedlnosti. Když byl doktor Staněk v&#160;kabinetu, žádný z&#160;rodiny si netroufl vejít ani po zaklepání. Zpočátku ho podezírali, že v&#160;kabinetu za kuchyní hloubá o&#160;věcech práva, že se neustále vrací ke svému poslednímu případu, kauze Peřina Jan&#160;– zvažuje ji, nahlíží ze všech stran, že přemýšlí o&#160;právu jako takovém, až kam se dostalo po nastolení spravedlivého společenského řádu, který odsuzuje nejen činy, nýbrž i&#160;nevyřčené myšlenky. Kam se podělo právo na vlastní názor? Kam zmizela koruna etiky, základní jistota občana v&#160;civilizovaném státě? Jenže ať děláš co děláš, psu ocas nenarovnáš; i&#160;ten nejtrpělivější narovnavač časem marného narovnávání nechá.</p>
			<p class="MLP_text ParaOverride-1">„Měl snad strach, že ho také zavřou?“</p>
			<p class="MLP_text ParaOverride-1">„Určitě měl,“ řekl Tomáš. „Bezprostředně po procesu. Ale když se stal účetním, nebezpečí pominulo. Úpěnlivě se snažil, aby to neudělali, hnutím brvy jim k&#160;tomu nezavdal příčinu. Vysedával ve fabrice, doma byl věčně zavřený v&#160;kamrlíku, moc toho nenamluvil. Vrčel, když byl vyrušen. Dbal jenom na to, abychom společně večeřeli, abych byl u&#160;stolu včas. Na ryby začal chodit až mnohem později, až se Peřina vrátil z&#160;kriminálu.“</p>
			<p class="MLP_text ParaOverride-1">„Ale co dělal, kčertu, celou tu dobu v&#160;kamrlíku za kuchyní?“</p>
			<p class="MLP_text ParaOverride-1">„Účtoval. Všechno, co vypočítal v&#160;práci, přepočítával doma ještě jednou, aby mu neunikla sebemenší chybička. Aby na něj nemohli.“</p>
			<p class="MLP_text_bez1radku_-12-0- ParaOverride-1">Kaštan na dvoře uhelných skladů vyrůstal z&#160;rázu metrových polen těsně u&#160;plotu se zahradou a&#160;převyšoval dům. Z&#160;otevřeného okna se řinuly akordy klavíru, složité a&#160;nezajímavé, prstokladová cvičení a&#160;etudy věčného pianisty Josefa. Klavír, jenom klavír, nic než klavír. Celý svět se mu vešel do černých a&#160;bílých kláves. A&#160;Tomáš nerozuměl. Nerozuměl, ani když otravné etudy vystřídala křehká improvizace klinkavých tónů; neměl tušení, o&#160;čem Josef hraje. Nevěděl, že o&#160;čerstvě vyloupnutých ňadrech Karin Bugelové, údiv a&#160;okouzlení, radost ze zázraku, který se zjevil, když dívka s&#160;jarem odložila kabát s&#160;bílým králíčkem na límci.</p>
			<p class="MLP_text ParaOverride-1">Tomáš se cítil opuštěn, nepochopen, osamělý. Už by ten chlapec potřeboval, aby ho někdo hladil po vlasech, ne však maminka. Potřeboval by držet dívku za ruku, loudat se s&#160;ní po nábřeží a&#160;překotně vyprávět o&#160;tom, co bude, opřádat ji sny o&#160;budoucích činech, představami o&#160;smyslu života; aby mu naslouchala oddaně s&#160;hlavou schýlenou ke krokům ve štěrku. Pak aby zvedla hlavu, kroky přestanou chrastit v&#160;zastavení, v&#160;setrvání, v&#160;mlčení… Už je nejvyšší čas.</p>
			<p class="MLP_text ParaOverride-1">Z&#160;koruny stromu vypadal svět takto: paní Šlosarová v&#160;odlehlém konci zahrady, odděleném plotem uvnitř oplocení, krmila králíky pampeliškovým listím. Pes Rolf se jí pletl pod nohama, otíral se o&#160;ni, srst se mu uvolňovala v&#160;chuchvalcích, toužil po podrbání. Paní Bugelová se proměnila v&#160;trpaslíčka v&#160;červeném paletu s&#160;kapucí, zalévala zelený obdélník jahodí. Vašek Poklidný vyšel z&#160;domu, osmnáctiletý krasavec, z&#160;té výšky však nevypadal zrovna velkolepě, perspektiva mu zkrátila nohy, vzdálenost rozmazala obličej. Osedlal závodní kolo a&#160;vyrazil. Vzápětí po něm vyšla jeho matka, plášť měla rozepnutý, vědoma si svých předností. Pan Šlosar se vyklonil z&#160;přízemního okna: „Dobré odpoledne, paní sousedko,“ zahlaholil sladce do jara. Paní Poklidná odpověděla v&#160;chvatu, pohodila hlavou a&#160;vlasy se jí přelily jak rozehřátý dehet, zuby se zaleskly mezi karmínem, jeden byl zlatý. Ještě jí nebylo ani čtyřicet. Podpatky odklapaly za roh, pak směrem k&#160;náměstí, k&#160;baru Orient na Ostrožné ulici. Pan Poklidný byl ve světě, vozil hlínu zpod bagru na skládku, půl kilometru tam, půl zpátky, honil Tatru 111 a&#160;vydělával peníze.</p>
			<p class="MLP_text ParaOverride-1">Tomáš zavřel oči, větev se pod ním kymácela, svět se propadal a&#160;zvedal, výdech a&#160;vdech. Josef hrál o&#160;zázraku, jenž se přihodil s&#160;Karin Bugelovou. A&#160;zázrak se dostavil; stál pod stromem a&#160;volal. „Tomáši, neviděls někde Vaška?“ Tomáš otevřel oči a&#160;spatřil, co neuniklo Josefovi. I&#160;on to shledal pěkným. „Neviděl,“ zalhal a&#160;nevěděl proč. Kdyby vylezla za ním na větev, nebylo by to nepříjemné vyrušení. Ukázal by jí rorýsy, neboť jsou lepší než holubi jejího otce. „V&#160;tržnici jsou komedianti,“ řekla Karin a&#160;loudala se pryč, třeba tam najde Vaška. „Před chvílí odjel na kole,“ zavolal Tomáš po pravdě a&#160;Karin přidala do kroku. „Počkej,“ vyhrklo z&#160;Tomáše, slovo však odfoukl vítr a&#160;dívka nepočkala. Vylezl tedy ještě výš, až do tenkých větví, nad střechu domu. Viděl tržnici s&#160;maringotkami, s&#160;kolotočem a&#160;houpačkami, houfec kluků&#160;– maková zrnka. Nad ním byl už jen pivovarský komín, věž radnice a&#160;ptáci.</p>
			<p class="MLP_text ParaOverride-1">Nejlépe je být rorýsem. Létají nad holuby a&#160;povinnost mají jenom ke svému rodu. Nepřilétnou na zapískání a&#160;skuliny k&#160;jejich hnízdům nemají padací vrátka. Tomáš rozpřáhl křídla a&#160;vzlétl provázen Josefovým klavírem&#160;– už mu porozuměl. Zvedl hlavu do modra a&#160;zakřičel hlasem rorýsím.</p>
		</div>
</body>
</html>