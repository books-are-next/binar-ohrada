<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="23">
    <meta name="apple-mobile-web-app-capable" content="yes">
    <title>23</title>
    <link rel="stylesheet" href="./style/style.min.css" media="screen" integrity="sha256-pEuscjPgvhH0ekmdpkE3UVcIAkWSiOAQAo0vH/3xy5I=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Ivan Binar: Ohrada">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Ohrada">
    <meta property="og:title" content="Ohrada">
    <meta property="og:type" content="book">
    <meta property="og:book:author" content="Ivan Binar">
    <meta property="twitter:title" content="Ivan Binar: Ohrada">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./ohrada_028.html">
    <link rel="next" href="./ohrada_030.html">
    <meta name="nb-order" content="25">
    <link rel="self" href="ohrada_029.html">
    <meta name="nb-identifier" content="binar-ohrada-d3e795d">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2624" data-nb-chars="16057">
    <nav role="doc-toc">
      <ul class="plain section">
        <li><a href="ohrada_005.html">Věnování</a></li>
        <li><a href="ohrada_006.html">Předmluva</a></li>
        <li><a href="ohrada_007.html">1</a></li>
        <li><a href="ohrada_008.html">2</a></li>
        <li><a href="ohrada_009.html">3</a></li>
        <li><a href="ohrada_010.html">4</a></li>
        <li><a href="ohrada_011.html">5</a></li>
        <li><a href="ohrada_012.html">6</a></li>
        <li><a href="ohrada_013.html">7</a></li>
        <li><a href="ohrada_014.html">8</a></li>
        <li><a href="ohrada_015.html">9</a></li>
        <li><a href="ohrada_016.html">10</a></li>
        <li><a href="ohrada_017.html">11</a></li>
        <li><a href="ohrada_018.html">12</a></li>
        <li><a href="ohrada_019.html">13</a></li>
        <li><a href="ohrada_020.html">14</a></li>
        <li><a href="ohrada_021.html">15</a></li>
        <li><a href="ohrada_022.html">16</a></li>
        <li><a href="ohrada_023.html">17</a></li>
        <li><a href="ohrada_024.html">18</a></li>
        <li><a href="ohrada_025.html">19</a></li>
        <li><a href="ohrada_026.html">20</a></li>
        <li><a href="ohrada_027.html">21</a></li>
        <li><a href="ohrada_028.html">22</a></li>
        <li><a href="ohrada_029.html">23</a></li>
        <li><a href="ohrada_030.html">24</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ohrada_028.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">23</span></h1>
        <section>
          <p class="chunk" data-nb-ref-number="2" data-nb-words="235" data-nb-chars="1544"><span class="idea" data-nb-ref-number="2" id="idea2" data-nb-words="235" data-nb-chars="1544">Slunce tlouklo lidem do&nbsp;hlav, prázdniny se&nbsp;dostavily jako každoročně s&nbsp;poslední červnovou sobotou. Ohradu kolem domu a&nbsp;uhelných skladů v&nbsp;Nákladní ulici rozebrali trestanci už&nbsp;na&nbsp;počátku jara. Vysoké ocelové sloupy, celá konstrukce i&nbsp;s&nbsp;ocelovými lany k&nbsp;zakotvení zůstala na&nbsp;svém místě, člověk nikdy neví. Plech uložili v&nbsp;suchu a&nbsp;temnu, aby nepodléhal korozi. Holubi, kteří kdysi patřili soudruhu Bugelovi, ani náznakem nedali najevo své mínění o&nbsp;plechové ohradě, jejím stavění, trvání a&nbsp;zbourání, jako by&nbsp;se&nbsp;jich to&nbsp;netýkalo. Létali po&nbsp;obloze a&nbsp;sháněli potravu pro sebe a&nbsp;svá mláďata dřepící v&nbsp;holubníku, povzneseni nad lidské pošetilosti. Od&nbsp;jisté doby neleželo shánění potravy jenom na&nbsp;jejich bedrech; ve&nbsp;dvojčatech se&nbsp;hnulo svědomí. Bratři vyčistili holubník a&nbsp;začali přinášet ptákům potravu. Vystupovali po&nbsp;příkrých schůdcích až&nbsp;na&nbsp;střechu a&nbsp;chvíli pozorovali bratry Leškovy, kteří v&nbsp;tržnici na&nbsp;trávníku hráli svou neobvyklou kopanou&nbsp;– kdo výš. Pozorovali zábavu snědých chlapců lhostejně, neměli za&nbsp;mák chuti přeskočit směšný prkenný plot do&nbsp;tržnice a&nbsp;přidat se&nbsp;k&nbsp;hráčům. Uvykli pohybovat se&nbsp;po&nbsp;obdélníku vyznačeném snadno proniknutelnou konstrukcí. Vložili malíčky do&nbsp;úst a&nbsp;pronikavě zahvízdali: plácání křídel, svist letek, holubi se&nbsp;slétli. Posedali chlapcům na&nbsp;ramena, hlavy, na&nbsp;rozpažené paže a&nbsp;zasypali je&nbsp;láskyplným vrkáním. Byli to&nbsp;ptáci civilizovaní, toužili po&nbsp;pánovi. Opozdilci, kteří nenalezli volného místa na&nbsp;tělech bratří Bugelů, posedali na&nbsp;antény, na&nbsp;kominickou lávku, na&nbsp;komíny, aby byli svým pánům a&nbsp;ochráncům co&nbsp;nejblíž.</span></p>
          <p class="chunk" data-nb-ref-number="3" data-nb-words="44" data-nb-chars="251"><span class="idea" data-nb-ref-number="3" id="idea3" data-nb-words="44" data-nb-chars="251">Až&nbsp;docela nahoře, tam, kam by&nbsp;nevykopli všichni Cikáni dohromady, jak černé šipky míhali se&nbsp;divocí rorýsi. K&nbsp;čemu být rorýsem, bláznivým ptákem s&nbsp;dvěma domovy? Který je&nbsp;vlastně pravý? Lépe být holubem&nbsp;– pán se&nbsp;s&nbsp;ním polaská, uklidí mu&nbsp;a&nbsp;nasype hrachu.</span></p>
        </section>
        <section>
          <p class="chunk" data-nb-ref-number="4" data-nb-words="83" data-nb-chars="510"><span class="idea" data-nb-ref-number="4" id="idea4" data-nb-words="83" data-nb-chars="510">Ve&nbsp;čtyři zahoukala siréna a&nbsp;stroje na&nbsp;dvoře uhelných skladů zmlkly. Lidé v&nbsp;montérkách pustili práci z&nbsp;rukou a&nbsp;šli se&nbsp;opláchnout. O&nbsp;půl páté projelo otevřenou bránou nákladní auto a&nbsp;zastavilo uprostřed dvora. Z&nbsp;domu vyběhli lidé s&nbsp;hliníkovými nádobami v&nbsp;rukou a&nbsp;seřadili se&nbsp;do&nbsp;fronty k&nbsp;zadnímu čelu auta&nbsp;– mlčky, ukázněně. Řidič odklopil zadní čelo korby pokryté plachtou a&nbsp;vyštrachal se&nbsp;nahoru. Otevřel víka tří kovových várnic a&nbsp;ozbrojil se&nbsp;naběračkou. Dvůr zaplnila vůně koprové omáčky a&nbsp;rozvařených brambor.</span></p>
          <p class="chunk" data-nb-ref-number="5" data-nb-words="75" data-nb-chars="443"><span class="idea" data-nb-ref-number="5" id="idea5" data-nb-words="75" data-nb-chars="443">Na&nbsp;dobré zvyky se&nbsp;v&nbsp;rodině Staňkových zapomnělo už&nbsp;za&nbsp;karantény. Už&nbsp;se&nbsp;nestolovalo společně, každý zhltl příděl jídla rovnou z&nbsp;hliníkových misek lžicí. Porcelán po&nbsp;JUDr.&nbsp;Kamilu Staňkovi&nbsp;– lovci kanců&nbsp;– vyndali z&nbsp;příborníku naposledy toho dne, kdy k&nbsp;nim přišel pohublý člověk s&nbsp;vlasy vylepanými do&nbsp;půli hlavy a&nbsp;už tu&nbsp;zůstal. Kam by&nbsp;taky chodil, když tu&nbsp;měl syna a&nbsp;zaměstnání mu&nbsp;pracovní úřad (odbor pracovních sil) přidělil v&nbsp;uhelných skladech.</span></p>
          <p class="chunk" data-nb-ref-number="6" data-nb-words="79" data-nb-chars="469"><span class="idea" data-nb-ref-number="6" id="idea6" data-nb-words="79" data-nb-chars="469">Všichni obyvatelé domu číslo devatenáct pracovali v&nbsp;uhelných skladech. Měli to&nbsp;blízko do&nbsp;zaměstnání a&nbsp;už si&nbsp;zvykli. Doktor Staněk netoužil po&nbsp;místě účetního v&nbsp;Továrně na&nbsp;oplatky; naučil se&nbsp;řezat buková polena na&nbsp;špalíky a&nbsp;nebyla to&nbsp;práce o&nbsp;nic nudnější než sloupce cifer „má dáti“ a&nbsp;„dal“. Jeho žena odvažovala hnědé uhlí do&nbsp;papírových pytlů po&nbsp;desíti kilech; vydělala víc než při prodávání skla a&nbsp;porcelánu v&nbsp;obchodním domě Průkopník a&nbsp;nehrozilo jí, že&nbsp;přijde o&nbsp;místo.</span></p>
          <p class="chunk" data-nb-ref-number="7" data-nb-words="53" data-nb-chars="342"><span class="idea" data-nb-ref-number="7" id="idea7" data-nb-words="53" data-nb-chars="342">Taky Josef Peřina se&nbsp;cítil na&nbsp;dvoře docela spokojen. Práce mu&nbsp;sice nešla příliš od&nbsp;ruky (podával polena svému otci, který svižně obsluhoval cirkulárku), zato byl na&nbsp;čerstvém vzduchu a&nbsp;nemusel hrát směs populárních melodií pro návštěvníky baru Orient. Ve&nbsp;volném čase komponoval rozsáhlé skladby pro symfonický orchestr a&nbsp;ukládal je&nbsp;do&nbsp;šuplíku.</span></p>
        </section>
        <section>
          <p class="chunk" data-nb-ref-number="8" data-nb-words="225" data-nb-chars="1348"><span class="idea" data-nb-ref-number="8" id="idea8" data-nb-words="225" data-nb-chars="1348">Babičce Františce nevadilo, když Josef bušil do&nbsp;Kocha a&nbsp;Korselta poblíž její stoličky v&nbsp;obývacím pokoji. Na&nbsp;tváři vyrovnaný výraz, víčka zavřená, toulala se&nbsp;světem; celý ho&nbsp;měla v&nbsp;hlavě. Náhoda listovala v&nbsp;knize prožitého a&nbsp;nalistovala libovolnou stránku. Přítomnost v&nbsp;cizím pokoji cizího bytu ztratila na&nbsp;významu. A&nbsp;budoucnost? Obdélník ze&nbsp;zrnitého kamene na&nbsp;hřbitově za&nbsp;kostelem ve&nbsp;Chvalkovicích. Vždyť sedí na&nbsp;bedně s&nbsp;polínky u&nbsp;plotny v&nbsp;kuchyni a&nbsp;dává pokyny dědečkovi. Co&nbsp;by&nbsp;si&nbsp;bez ní&nbsp;počal? Tam to&nbsp;polínko ne, to&nbsp;druhý! No&nbsp;to, jak se&nbsp;na&nbsp;ně&nbsp;dívám. Kdyby mu&nbsp;neporadila, přiložil by&nbsp;špatné polínko. Babička věděla, že&nbsp;by&nbsp;byl dědeček raději v&nbsp;zahradě; ve&nbsp;veřtatu by&nbsp;ten starý blázen vyráběl nejmíň sto dvacátý šestý mlýnek na&nbsp;plašení špačků. Když s&nbsp;tím začal, i&nbsp;babička se&nbsp;domnívala, že&nbsp;to&nbsp;k&nbsp;něčemu bude. Jenže k&nbsp;užitku to&nbsp;nebylo. Mlýnky však byly krásné, vrtěly se&nbsp;na&nbsp;všech stromech v&nbsp;zahradě. Vítr foukal, vrtulky z&nbsp;blýskavého plechu se&nbsp;otáčely a&nbsp;metaly odlesky slunce na&nbsp;všechny strany.&nbsp;– Bylo to&nbsp;loni, nebo to&nbsp;bude až&nbsp;za&nbsp;dva roky? Čas ztratil význam. Na&nbsp;téhle cestě potkala babička Františka to&nbsp;nejkrásnější, co&nbsp;kdy prožila: všetečné nosíky králíků, vůni majoránky, předoucí kotě v&nbsp;klíně, sekáčovo pohlazení, chuť olíznuté inkoustové kaňky, dětské rtíky na&nbsp;prsech, varhany v&nbsp;kostele, slunce ve&nbsp;zralém obilí, smetanu s&nbsp;jahodami, sad plný ovoce…</span></p>
          <p class="chunk" data-nb-ref-number="9" data-nb-words="48" data-nb-chars="280"><span class="idea" data-nb-ref-number="9" id="idea9" data-nb-words="48" data-nb-chars="280">Koláče se&nbsp;pekly správně, mohou tedy přijet; už&nbsp;by&nbsp;tu&nbsp;měli být. Zítra touhle dobou přijedou autem a&nbsp;přivezou nového vnuka. Nebo už&nbsp;přivezli? Jmenuje se&nbsp;Petr, uličník. Dědeček a&nbsp;kráva Stračena s&nbsp;plnou fůrou lucerky. Fůra se&nbsp;zvedla, na&nbsp;ní&nbsp;ten starší, Tomáš, zelená stébla ve&nbsp;vlasech.</span></p>
          <p class="chunk" data-nb-ref-number="10" data-nb-words="131" data-nb-chars="751"><span class="idea" data-nb-ref-number="10" id="idea10" data-nb-words="131" data-nb-chars="751">Rozběhla se&nbsp;do&nbsp;polí, k&nbsp;roklině s&nbsp;pískovcovými skalami, seběhla k&nbsp;mořské hladině. Moře bylo docela malé, pro několik rybek a&nbsp;jednu užovku. Děvčátko Františka si&nbsp;dřeplo na&nbsp;zšedlý kámen a&nbsp;dívalo se&nbsp;do&nbsp;klidné hladiny&nbsp;– na&nbsp;oblaka pod sebou, na&nbsp;vlaštovky létající ve&nbsp;vodě a&nbsp;zároveň nad oblaky. Celý svět tam byl obrácený a&nbsp;mírně rozechvěný, krásně nezřetelný, jiný a&nbsp;lepší. Tam někde hluboko, až&nbsp;na&nbsp;dně, je&nbsp;Bůh; dobrý a&nbsp;laskavý stařeček, s&nbsp;nímž si&nbsp;lze povídat. I&nbsp;pro ni, venkovskou holčičku, si&nbsp;najde chvilku. Co&nbsp;mu&nbsp;vlastně chtěla říct? Slov se&nbsp;jí&nbsp;nedostává… Ale nač slova, copak lze formulovat smutek a&nbsp;radost, tu&nbsp;řadu let? Mlčela tedy, Bůh jí&nbsp;naslouchal… a&nbsp;její modlitbu vyslyšel. Nic velkého se&nbsp;nestalo. Jen stará žena se&nbsp;zavřenýma očima se&nbsp;mírně usmála.</span></p>
        </section>
        <section>
          <p class="chunk" data-nb-ref-number="11" data-nb-words="187" data-nb-chars="1103"><span class="idea" data-nb-ref-number="11" id="idea11" data-nb-words="187" data-nb-chars="1103">Do&nbsp;kamrlíku za&nbsp;kuchyní, jemuž JUDr.&nbsp;Kamil Staněk říkal kabinet, se&nbsp;vešel i&nbsp;druhý psací stůl. Kdysi rozprávěli dobří přátelé v&nbsp;bílé besídce u&nbsp;vily na&nbsp;kopci nad lahví slivovice, kterou vypálil dědeček František načerno ze&nbsp;spadaných švestek, o&nbsp;poválečném vývoji Evropy. Domnívali se, že&nbsp;dojde k&nbsp;lepšímu uspořádání světa a&nbsp;oni dva se&nbsp;na&nbsp;tom budou moci taky podílet. Aniž je&nbsp;k&nbsp;tomu pustili, aniž se&nbsp;jich kdo ptal na&nbsp;mínění, bylo uspořádáno. Z&nbsp;Bugela se&nbsp;stal nejmocnější člověk okresu. Právník s&nbsp;touhou po&nbsp;spravedlnosti smířeně řezal polena bukového dříví na&nbsp;špalíky, doktor filozofie a&nbsp;válečný pilot se&nbsp;vrátil z&nbsp;vězení. Spravedlivý společenský řád mu&nbsp;odpustil neurčitý počet let, měsíců a&nbsp;dní trestu, k&nbsp;nimž ho&nbsp;odsoudil snad za&nbsp;to, že&nbsp;pomohl vyhrát válku. Dvě stě osmdesát šest stran jeho knihy o&nbsp;válce a&nbsp;o&nbsp;člověku v&nbsp;ní leželo v&nbsp;policejním trezoru i&nbsp;s&nbsp;deníky, poznámkami a&nbsp;výpisky. Jeho syn Josef ve&nbsp;volných chvílích skládal hudbu&nbsp;– do&nbsp;šuplíku. Buřič Petr Staněk, dítě zvídavé a&nbsp;nezbedné, byl mrtev. Tomáše zavřeli za&nbsp;touhu po&nbsp;svobodě. Lid obecný se&nbsp;pohyboval v&nbsp;obdélnících, které mu&nbsp;byly vyhrazeny k&nbsp;pohybu.</span></p>
        </section>
        <section>
          <p class="chunk" data-nb-ref-number="12" data-nb-words="126" data-nb-chars="780"><span class="idea" data-nb-ref-number="12" id="idea12" data-nb-words="126" data-nb-chars="780">Seděli proti sobě a&nbsp;lžicí nabírali koprovou omáčku z&nbsp;hliníkových misek. Mezi nimi mramorová soška se&nbsp;zavázanýma očima, s&nbsp;mečem a&nbsp;kramářskými vahami v&nbsp;rukou. Jako by&nbsp;chtěla vážit a&nbsp;trestat nepravosti. Kus kamene, opracovaný zručnou rukou sochaře manýristy, to&nbsp;zbylo ze&nbsp;spravedlnosti. Doktoři humanitních věd dojedli. Po&nbsp;osmi hodinách práce na&nbsp;dvoře uhelných skladů byli rozhodnuti konečně začít pracovat&nbsp;– svobodně, na&nbsp;svém. Není nikoho, kdo by&nbsp;jim v&nbsp;tom zabránil. Kdo vleze myslícímu člověku do&nbsp;hlavy a&nbsp;začne tam třídit myšlenky jako prádlo v&nbsp;zásuvce, kdo to&nbsp;dokáže? Třídit na&nbsp;únosné, trpěné a&nbsp;nebezpečné? Kdo má&nbsp;tu&nbsp;schopnost, ukládat vhodné do&nbsp;regálů a&nbsp;nevhodné pálit na&nbsp;popel? Který holič se&nbsp;prostříhá až&nbsp;k&nbsp;mozku? Oba si&nbsp;před sebe položili čistý papír, odšroubovali plnicí pera.</span></p>
          <p class="chunk" data-nb-ref-number="13" data-nb-words="96" data-nb-chars="613"><span class="idea" data-nb-ref-number="13" id="idea13" data-nb-words="96" data-nb-chars="613">PhDr.&nbsp;Jan Peřina byl okouzlen bílou plochou. Konečně, po&nbsp;tolika letech, se&nbsp;dočkal okamžiku, kdy může všechno. Vše, na&nbsp;co&nbsp;přišel, smí zaznamenat beze strachu, že&nbsp;mu&nbsp;papír zabaví dozorce a&nbsp;předá prokurátorovi, aby proti němu zahájil nové trestní řízení. Konečně může psát a&nbsp;napsané nemusí předkládat cenzuře. Věty se&nbsp;rodily jak buňky kvasinek, řetězce slov protékaly rukou a&nbsp;perem na&nbsp;papír, plnily stránku, v&nbsp;několika minutách byla popsaná. Jan Peřina zvedl oči od&nbsp;papíru a&nbsp;zahleděl se&nbsp;na&nbsp;svého přítele&nbsp;– Kamil Staněk nad prázdným papírem zíral na&nbsp;mramorový šátek, vytesaný kolem mramorového obličeje Spravedlnosti.</span></p>
          <p class="chunk" data-nb-ref-number="14" data-nb-words="112" data-nb-chars="674"><span class="idea" data-nb-ref-number="14" id="idea14" data-nb-words="112" data-nb-chars="674">Peřina sklopil oči a&nbsp;začetl se&nbsp;do&nbsp;svého textu. Škrtl první tři slova, pak celou větu. Ve&nbsp;druhé zachoval jen spojku „ačkoli“. Chvilku uvažoval a&nbsp;pak přeškrtl i&nbsp;ji. Třetí větu začernil zcela, div si&nbsp;nezničil pero. Dočetl stránku bez dalšího škrtání, zchumlal papír a&nbsp;hodil ho&nbsp;do&nbsp;koše. Vzal si&nbsp;čistý papír, položil ho&nbsp;před sebe. Zalovil v&nbsp;koši, zmačkaný papír roztrhal na&nbsp;malé kousíčky, menší nedokázal. Posbíral papírové vločky do&nbsp;dlaní, všechny, i&nbsp;ty, které se&nbsp;zatoulaly po&nbsp;podlaze. Se&nbsp;sevřenými pěstmi běžel na&nbsp;záchod, hodil papírky do&nbsp;mísy a&nbsp;spláchl. Voda neodplavila všechno, počkal tedy, až&nbsp;se&nbsp;zásobník znovu naplní, a&nbsp;spláchl ještě jednou. Do&nbsp;kanálu snad nikdo nepoleze.</span></p>
        </section>
        <section>
          <p class="chunk" data-nb-ref-number="15" data-nb-words="60" data-nb-chars="358"><span class="idea" data-nb-ref-number="15" id="idea15" data-nb-words="60" data-nb-chars="358">„A&nbsp;proč nehraješ na&nbsp;trumpetu?“ zeptala se&nbsp;Karin Bugelová Josefa Peřiny. Seděla na&nbsp;nejnižší větvi ořechu v&nbsp;zahradě, klátila nohama nad Josefovou hlavou. Rozvaloval se&nbsp;na&nbsp;lavičce pod ní&nbsp;a&nbsp;bez špetky závisti sledoval Vaška Poklidného, který se&nbsp;předváděl chůzí na&nbsp;rukou podél záhonu jahod. Nikdo z&nbsp;domu by&nbsp;to&nbsp;po&nbsp;něm nezopakoval. V&nbsp;chůzi na&nbsp;rukou byl Vašek třída.</span></p>
          <p class="chunk" data-nb-ref-number="16" data-nb-words="10" data-nb-chars="65"><span class="idea" data-nb-ref-number="16" id="idea16" data-nb-words="10" data-nb-chars="65">„Protože hraju na&nbsp;klavír,“ odpověděl Josef dívce nad svou hlavou.</span></p>
          <p class="chunk" data-nb-ref-number="17" data-nb-words="17" data-nb-chars="111"><span class="idea" data-nb-ref-number="17" id="idea17" data-nb-words="17" data-nb-chars="111">„Moc krásně jsi troubil na&nbsp;trumpetu,“ povzdechla si&nbsp;Karin, dívka, jež ani trochu nerozuměla opusům a&nbsp;symfoniím.</span></p>
          <p class="chunk" data-nb-ref-number="18" data-nb-words="12" data-nb-chars="70"><span class="idea" data-nb-ref-number="18" id="idea18" data-nb-words="12" data-nb-chars="70">„Vždyť se&nbsp;ti&nbsp;to&nbsp;nelíbilo,“ řekl Josef sklesle. „Ty máš raději stojky.“</span></p>
          <p class="chunk" data-nb-ref-number="19" data-nb-words="31" data-nb-chars="160"><span class="idea" data-nb-ref-number="19" id="idea19" data-nb-words="31" data-nb-chars="160">„Ba ne,“ bránila se&nbsp;Karin. Seskočila z&nbsp;větve a&nbsp;rozběhla se&nbsp;k&nbsp;domu. Vašek se&nbsp;postavil z&nbsp;rukou na&nbsp;nohy a&nbsp;rozběhl se&nbsp;za&nbsp;ní. Práskla mu&nbsp;domovními dveřmi před nosem.</span></p>
          <p class="chunk" data-nb-ref-number="20" data-nb-words="110" data-nb-chars="711"><span class="idea" data-nb-ref-number="20" id="idea20" data-nb-words="110" data-nb-chars="711">Vašek by&nbsp;se&nbsp;rád vydal za&nbsp;plavovlasými anděly, za&nbsp;studentkami zdravotnické školy, za&nbsp;studentkami střední školy pro výživu (zvané knedlíkárna), za&nbsp;učednicemi obchodního domu Průkopník nebo za&nbsp;dělnicemi z&nbsp;Továrny na&nbsp;oplatky, za&nbsp;kadeřnicemi nebo úřednicemi; rád by&nbsp;je&nbsp;vodil po&nbsp;nábřeží, pokaždé jinou. Jenže nenašel odvahu. Ohradu z&nbsp;vlnitého plechu sice rozbourali už&nbsp;zjara, i&nbsp;výstražné cedule uložili v&nbsp;suchu a&nbsp;temnu, nikdo kompetentní však nepřišel a&nbsp;neoznámil oficiálně, že&nbsp;karanténa byla zrušena; nikdo jim neoznámil, co&nbsp;mohou. Paní Poklidná se&nbsp;zeptala vedoucího uhelných skladů pana Šlosara, jak to&nbsp;teď vlastně je, zda může ven, na&nbsp;ulici, do&nbsp;města. Silně toužila po&nbsp;baru Orient. Pan Šlosar jenom pokrčil rameny:</span></p>
          <p class="chunk" data-nb-ref-number="21" data-nb-words="21" data-nb-chars="134"><span class="idea" data-nb-ref-number="21" id="idea21" data-nb-words="21" data-nb-chars="134">„Nevím, paní sousedko, jestli vám to&nbsp;můžu zakázat. Povolit, na&nbsp;to&nbsp;jsem krátkej. Dokud nepřijde shora pokyn, já&nbsp;osobně paty nevytáhnu.“</span></p>
          <p class="chunk" data-nb-ref-number="22" data-nb-words="129" data-nb-chars="771"><span class="idea" data-nb-ref-number="22" id="idea22" data-nb-words="129" data-nb-chars="771">A&nbsp;ten pokyn ještě nepřišel. Co&nbsp;může vědět… Radil jí, aby zatím nikam nechodila. Krutý byl vnitřní boj v&nbsp;paní Poklidné, nakonec zvítězil strach. Bála se, že&nbsp;by&nbsp;jí&nbsp;mohli ublížit, že&nbsp;by&nbsp;ji&nbsp;mohli zavřít. Že&nbsp;nic neprovedla? Ani její manžel nespáchal zločin, a&nbsp;přece sedí ve&nbsp;vězení. Jen málo chybělo a&nbsp;odsoudili by&nbsp;ho&nbsp;za&nbsp;vraždu. Vždyť mu&nbsp;hrozilo patnáct let, nebo dokonce trest smrti. Soud však byl shovívavý a&nbsp;přihlédl ke&nbsp;všem polehčujícím okolnostem; pan Poklidný byl odsouzen pro ublížení na&nbsp;zdraví s&nbsp;následkem smrti ke&nbsp;třem letům vězení a&nbsp;polehčujícími okolnostmi bylo, že&nbsp;tak učinil ve&nbsp;stavu rozrušení a&nbsp;při objasňování své trestné činnosti napomáhal příslušným orgánům, a&nbsp;že svého činu upřímně litoval. Pan Poklidný pochopil, že&nbsp;je&nbsp;lepší tři roky sedět než chvilku viset.</span></p>
          <p class="chunk" data-nb-ref-number="23" data-nb-words="82" data-nb-chars="489"><span class="idea" data-nb-ref-number="23" id="idea23" data-nb-words="82" data-nb-chars="489">Paní Poklidná silně toužila po&nbsp;baru Orient, jenže strach z&nbsp;možného postihu byl silnější. Ani JUDr.&nbsp;Staněk jí&nbsp;neřekl rozhodné slovo. Sám necítil potřebu odejít z&nbsp;vyhrazeného prostoru, a&nbsp;dávat někomu právnické rady, k&nbsp;tomu neměl oprávnění ani odvahu. „Nevím,“ odpověděl soudce. A&nbsp;tak se&nbsp;paní Poklidná rozloučila s&nbsp;myšlenkou na&nbsp;radovánky a&nbsp;uzavřela se&nbsp;v&nbsp;řeholi. Nebylo nikoho v&nbsp;domě, kdo by&nbsp;jí&nbsp;pomáhal s&nbsp;bednou ve&nbsp;sklepě. Zbýval už&nbsp;jenom Adamec a&nbsp;ten nepřicházel v&nbsp;úvahu ani v&nbsp;nejvyšší nouzi.</span></p>
          <p class="chunk" data-nb-ref-number="24" data-nb-words="175" data-nb-chars="1108"><span class="idea" data-nb-ref-number="24" id="idea24" data-nb-words="175" data-nb-chars="1108">Tomáš se&nbsp;dosud nevrátil. Porušení karantény bylo u&nbsp;dcery významného soudruha Bugela hodnoceno jako nerozvážnost, Tomáš se&nbsp;však dopustil trestného činu, neboť nerespektováním karantény zvýšil nebezpečí zavlečení nebo rozšíření nakažlivé choroby. Josef s&nbsp;trumpetou vylezl na&nbsp;střechu. Visací zámek na&nbsp;dva západy už&nbsp;tu&nbsp;nebyl. Opřel se&nbsp;o&nbsp;komín, udělal několik podivných grimas trumpetistů a&nbsp;přitiskl náustek ke&nbsp;rtům. Vyzkoušel klapky naprázdno, vyfoukl pár bezvýznamných tónů a&nbsp;spustil. Bylo to&nbsp;blues. Krásný smutek to&nbsp;byl, nářek bez slzí, lítost a&nbsp;touha. A&nbsp;pod tím dole, až&nbsp;úplně dole, špetka naděje. Jenže si&nbsp;toho nikdo nevšiml. Ačkoli hrál Josef naplno, bez dusítka, ačkoli trubka kvílela nad městem, nikdo se&nbsp;nezastavil, nikdo neotevřel okno. Ani holubi se&nbsp;neslétli a&nbsp;míč v&nbsp;tržnici létal k&nbsp;nebi a&nbsp;zase zpátky. Jenom rorýsi ve&nbsp;výšinách se&nbsp;zarazili&nbsp;– jak šipky vrhli se&nbsp;střemhlav dolů a&nbsp;obletovali trumpetistu v&nbsp;divokých kruzích. A&nbsp;babička Františka se&nbsp;vrátila z&nbsp;toulek, otevřela oči, zaposlouchala se&nbsp;a&nbsp;její tvář vykouzlila úsměv. Josef si&nbsp;utrhl trumpetu od&nbsp;úst. Kdyby ještě chviličku hrál, vyfoukl by&nbsp;si&nbsp;duši.</span></p>
          <p class="chunk" data-nb-ref-number="25" data-nb-words="16" data-nb-chars="100"><span class="idea" data-nb-ref-number="25" id="idea25" data-nb-words="16" data-nb-chars="100">„Ještě! Ještě něco zahraj,“ řekla Karin. Celou dobu stála na&nbsp;opačné straně komínu a&nbsp;všechno slyšela.</span></p>
        </section>
        <section>
          <p class="chunk" data-nb-ref-number="26" data-nb-words="175" data-nb-chars="1091"><span class="idea" data-nb-ref-number="26" id="idea26" data-nb-words="175" data-nb-chars="1091">Brána se&nbsp;neslyšně otevřela, Tomáš Staněk vyšel do&nbsp;ulice. Byl už&nbsp;dospělý. Ačkoli bylo léto, prázdninový den pět minut po&nbsp;čtvrté, měl na&nbsp;sobě podzimní šaty páchnoucí naftalínem. Špičkou levé nohy zkusil, jak tvrdá je&nbsp;dlažba&nbsp;– nepropadla se&nbsp;pod ním. Udělal pár opatrných krůčků. Šlo to. Ohlédl se, bránu už&nbsp;zavřeli. Slunce ho&nbsp;uhodilo do&nbsp;hlavy, až&nbsp;to&nbsp;zabolelo. Musel přivřít oči. Ulicí od&nbsp;okresní věznice vykročil k&nbsp;náměstí. Přidal do&nbsp;kroku. Znovu se&nbsp;ohlédl, jestli ho&nbsp;někdo nesleduje. Ulice byla prázdná a&nbsp;tichá, neslyšel nic než své kroky, nepotkal chodce ani automobil. I&nbsp;náměstí u&nbsp;divadla bylo pusté. Zpoza sochy Rolnice se&nbsp;vynořili dva příslušníci Veřejné bezpečnosti se&nbsp;psem. Zamířili k&nbsp;Tomášovi, ale nezastavili ho, nic neříkali, jenom si&nbsp;soustředěně prohlíželi jeho vyholený zátylek. Tomáš by&nbsp;se&nbsp;nejraději rozběhl, ale pes by&nbsp;ho&nbsp;určitě dohonil. Snažil se&nbsp;vypadat co&nbsp;nejnenápadněji, dával si&nbsp;pozor, aby pohybem nezavdal policistům důvod k&nbsp;dotazům. Než přešel vozovku, rozhlédl se&nbsp;nalevo i&nbsp;napravo jak prvňáček dbalý příkazů rodičů a&nbsp;paní učitelky. Přešel a&nbsp;zabočil dolů na&nbsp;Švermovu ulici.</span></p>
          <p class="chunk" data-nb-ref-number="27" data-nb-words="55" data-nb-chars="364"><span class="idea" data-nb-ref-number="27" id="idea27" data-nb-words="55" data-nb-chars="364">Na&nbsp;rozmezí chodníku a&nbsp;vozovky po&nbsp;obou stranách ulice trčely z&nbsp;dlažby velikánské stožáry z&nbsp;konstrukční oceli, ukotvené lany, pláty vlnitého plechu tu&nbsp;však nebyly. Stále ještě (kromě policistů) nikoho nepotkal. Rozběhl se. Co&nbsp;nejrychleji chtěl být tam, odkud na&nbsp;podzim utekl. Podpatky klapaly po&nbsp;žulových kostkách. Zvuk valícího se&nbsp;kamení v&nbsp;tichém, vylidněném městě.</span></p>
          <p class="chunk" data-nb-ref-number="28" data-nb-words="46" data-nb-chars="267"><span class="idea" data-nb-ref-number="28" id="idea28" data-nb-words="46" data-nb-chars="267">Na&nbsp;mostě přes pivovarskou strouhu uslyšel trubku&nbsp;– kdosi hrál blues. Krásný smutek, nářek bez slzí, lítost a&nbsp;touha, úplně dole špetka naděje. Víc by&nbsp;jí&nbsp;tam mělo být, vždyť ho&nbsp;propustili. Zabočil doleva na&nbsp;Nákladní ulici a&nbsp;spatřil dům s&nbsp;číslem devatenáct&nbsp;– bez ohrady.</span></p>
          <p class="chunk" data-nb-ref-number="29" data-nb-words="8" data-nb-chars="45"><span class="idea" data-nb-ref-number="29" id="idea29" data-nb-words="8" data-nb-chars="45">„Nemáš něco k&nbsp;pití?“ zeptal se&nbsp;Tomáše Adamec.</span></p>
          <p class="chunk" data-nb-ref-number="30" data-nb-words="5" data-nb-chars="33"><span class="idea" data-nb-ref-number="30" id="idea30" data-nb-words="5" data-nb-chars="33">„Kdeže. Proč nejdete do&nbsp;hospody?“</span></p>
          <p class="chunk" data-nb-ref-number="31" data-nb-words="38" data-nb-chars="231"><span class="idea" data-nb-ref-number="31" id="idea31" data-nb-words="38" data-nb-chars="231">„Do hospody! To&nbsp;víš, že&nbsp;bych si&nbsp;nejraději zašel do&nbsp;hospody!“ mávl rukou Adamec a&nbsp;pokračoval v&nbsp;chůzi po&nbsp;obvodu obdélníka, který tu&nbsp;zbyl po&nbsp;ohradě. „Ničemu nerozumí…,“ brumlal si&nbsp;cestou. Ačkoli byla ohrada zbouraná, nic se&nbsp;nezměnilo.</span></p>
          <p class="chunk" data-nb-ref-number="32" data-nb-words="61" data-nb-chars="345"><span class="idea" data-nb-ref-number="32" id="idea32" data-nb-words="61" data-nb-chars="345">V&nbsp;zahradě si&nbsp;vylezl na&nbsp;ořech a&nbsp;čekal. Raději by&nbsp;seděl v&nbsp;koruně kaštanu, ale ten už&nbsp;dávno skáceli, jeho koruna by&nbsp;převyšovala ohradu. Ohrada je&nbsp;sice zbouraná, ale po&nbsp;kaštanu zbyl jen pařez. Kdo to&nbsp;napraví? Holubi brázdili oblohu vznešeně, rorýsi jak černé šipky míhali se&nbsp;vzduchem nad nimi. Je&nbsp;krásné být rorýsem. Ale jak to&nbsp;dokázat, co&nbsp;si&nbsp;počít?</span></p>
          <p class="chunk" data-nb-ref-number="33" data-nb-words="78" data-nb-chars="494"><span class="idea" data-nb-ref-number="33" id="idea33" data-nb-words="78" data-nb-chars="494">Tomáš Staněk se&nbsp;domníval, že&nbsp;v&nbsp;posledních měsících dospěl v&nbsp;muže. Ano, dospěl v&nbsp;bezradného muže, který neví, co&nbsp;teď. Byl stejně dospělý jako ostatní dospělí v&nbsp;této zemi. Při prvním pokusu uniknout ze&nbsp;začarovaného obdélníku si&nbsp;rozbil hlavu. Zajali ho&nbsp;a&nbsp;uvěznili. Má&nbsp;se&nbsp;pokusit ještě jednou? Cesta objevená mladším bratrem, krví vykoupená, byla slepou uličkou. Cesta Josefa Peřiny, útěk do&nbsp;světa hudby, byla cestou vyvolených. Toulat se&nbsp;minulostí bylo řešením jen pro babičku Františku. Co&nbsp;tedy…?</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ohrada_030.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>